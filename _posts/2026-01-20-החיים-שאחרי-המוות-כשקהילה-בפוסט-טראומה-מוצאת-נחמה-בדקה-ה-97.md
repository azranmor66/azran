---
title: "החיים שאחרי המוות: כשקהילה בפוסט-טראומה מוצאת נחמה בדקה ה-97"
date: 2026-01-20T12:13:00.000+02:00
thumbnail: /assets/images/blog/g_f5jvmxsaahx5b.jpg
summary: 'בין פוסט-טראומה מהדרבי לתחושת "חיים אחרי המוות" נגד באר שבע. טור אישי
  על האווירה המורכבת ביציעים, הקהל שסירב להישבר, והרגע ההוא בדקה ה-97 ששינה את
  זרימת הדם בגוף. וגם: למה לוקאס פלקאו הוא רמה מעל הליגה, מה עובר על דניאל דאפה
  ואיך האנרגיה הזו חייבת להמשיך אל עבר הדרבי הקרוב.'
---
אני לא זוכר עוד משחק עם אווירה כזאת של הפועל תל אביב, בכל שנותיי (כ-25 שנה) ביציעים לא הרגשתי רגש כזה.\
זה התחיל מוזר, כבר כשהגענו למקום המפגש הקבוע שלנו לפני משחקים, האווירה לא הייתה דומה לשום דבר אחר שהכרנו.\
במקום ששדרות ירושלים יהיו מלאי תכונה, רחש ובחש לקראת המשחק שממש תכף יפתח, היה שם משהו אחר, משהו שמזכיר מעגלי תמיכה של קהילה מוכת אסון.\
אחד מדבר עם חבר ומנסה לאשש את מה שהרגיש כמה ימים קודם לכן בהפסד בדרבי, השני מגלה דברים שנמחקו לחלוטין מהזיכרון והשלישי תוהה בשביל מה בכלל צריך להמשיך ולשחק כדורגל.\
קהילה בפוסט טראומה, חבולה וחסרת אמונה שמה שמגבש אותה הוא הכאב וההלם שמלווים אותם מאז שמינית הגמר.\
אם בדרבי ההוא הרגשתי שאני בלוויה של עצמי, המשחק הזה הרגיש כמו החיים שאחרי המוות, שקטים, לא ברורים ולעיתים מוזרים.



אבל אז, מגיע הפוש באפליקציה, יש הרכב, ואתה מסתכל, וההרכב לא נורא, למרות החיסורים, למרות ששיחקו רק חמישה ימים לפני כן, ההרכב לא נורא.\
האם זו ערובה לניצחון וזריעת אמונה מטעה, אולי, אבל אפשר וצריך עם הרכב כזה להסתכל לבאר שבע לתוך הלבן שבעיניים.\
ואז אתה נכנס, היו הרבה שציפו לבוז חסר תקדים או קללות לשחקנים, חשבו שהקהל של הפועל יאבד מהערכים שלו בגלל ההפסד הכי כואב בדרבי.\
אבל שוב, מוכיח הקהל הזה כמה הוא שונה ומשונה מהקהל שנמצא בצד השני של העיר, כאן לא יזרקו מאמן מתחת לגלגלים, לא ישרפו שחקנים ויתמכו בכל גורם במועדון גם ברגעים הכי קשים.\
זו הפועל תל אביב, בגלל זה אני גאה בכל יום ויום שעשני הפועל ולא מכבי.



המשחק מתחיל, אחרי 4 דקות כולנו מקבלים זריקת עידוד ובוקס התעוררות על החיים שלנו, מה שהיה כבר לא רלוונטי, חיים את הווה והווה מסדר לנו טעות ענקית שהופכת לשער שמעיר את כולנו.\
והפועל נראית לא רע במחצית הראשונה, ללואיזו היה עוד מצב גדול שהגיע שוב אחרי הלחץ האפקטיבי שהוא מפעיל, אבל אז סתיו נפצע, ומה עכשיו? שוב אתה נזרק לדרבי, חושב על שבוע הבא, מה שקורה על הדשא לא רלוונטי, רמת החרדה עולה ואם זה לא מספיק במחצית אנחנו מגלים שגם פיבן לא שרד.\
הפועל לא עולה למחצית השניה, התסריט כנראה חוזר על עצמו, שוב הקבוצה החבולה ומוכת הפציעות תפסיד כאן, מקבלים את השער (המרהיב יש לציין) מהפועל באר שבע שמתעוררת לחיים, הקבוצה שהייתה רדומה למשך 55 דקות, מתעוררת לחיים, וזה מטריד.\
מהרגע הזה להפועל תל אביב אין שום שאיפה לנצח את המשחק, המטרה - הישרדות, ברדה ושחקניו כמעט מתפללים על הדשא לא להפסיד, לא להישבר ושוב להוכיח שבמשחקים גדולים אין לנו את זה.

אבל אז, בדקה ה97, האל, שהפנה גב ללירן רוטמן רק חמישה ימים קודם, יורד בעמוד ענן אל רחבת החמש מתחת לשער חמש ונותן לו את המתנה הגדולה ביותר שיכל לקבל.\
גם אם תתנו לרוטמן עוד 100 פעמים לשמור ככה את הכדור עם הגוף אל מול שחקן הגנה של הפועל באר שבע הוא כנראה לא יצליח לגלגל את הכדור ללמקין אפילו לא פעם אחת, זה לא משהו שכתוב בקורות החיים שלו.\
וזה נכנס, ההלם, הכעס והעצבות מתחלפים ממש לשניה ברגש מוזר, זאת לא אהבה, לא שמחה, לא אושר ולא תקווה, אלא תחושה אחרת שממלאת את הגוף שלך, נקמה, מהשער הזה ותוך כדי שירת ״המורי הזקן״ הבנתי ששום דבר אבל שום דבר לא ינקה את הפצע האדיר שנפער לכולנו בלב מלבד ניצחון בדרבי.



אני כותב הרבה על רגשות ותחושות, אבל היו אתמול גם כמה שחקני כדורגל בהפועל תל אביב ששווים אזכור.\
הראשון מבניהם ומעל כולם כמו תמיד בחודשים האחרונים, לוקאס פלקאו, הקשר האחורי של הפועל תל אביב מוכיח שוב כמה סבלנות, רוגע והמתנה משתלמים כשמדובר בכדורגל, אין מי שלא מיהר לשלוח אותו במטוס הראשון שיוצא לברזיל אחרי שני משחקים באדום, אתמול, אבל לא רק, הוכיח לנו פלקאו שהוא רמה מעל, מעל הקבוצה, מעל הליגה לא יודע איזה סופרלטיב יתאים כאן אבל הוא פשוט רמה מעל, הוא משאיר את הלב על המגרש ואת שחקני היריבה על הדשא ופשוט עושה את העבודה שלו בצורה הטובה ביותר ששחקן עשה אותה בהפועל תל אביב לפחות בעשור האחרון.

ועוד אחד, שקצת סבל מחוסר סבלנות בשבועות האחרונים זה לואיזו, משחקים פחות טובים נגד בית״ר ומכבי, אני מסכים, אבל אתמול הוא הוכיח ולא רק בשער באיזה שחקן מדובר, דריבלסט בחסד עליון, שקרקס את קנגווה באמצע המגרש, לחץ ועבד כמו משוגע ואפילו הוכיח שהוא לרדוף אחרי מגן עד שהכדור אצלו ברגל, מעט סבלנות וגם פה תווכחו לדעת שמדובר בשחקן שחקן.

הופעת הבכורה של קוקו בדרבי, אצלי אישית, הותירה טעם של עוד, לא ידעתי לשים בדיוק את האצבע למה בתוך כל בליל הרגשות שעברתי באותו ערב, אבל אתמול קיבלתי תשובה. סיפרו לי הרבה על האופי ההתקפי שלו, אבל אתמול פגשתי שחקן הגנה נהדר, כזה שיודע לסגור אלכסונית ולמרר את החיים לשחקן האגף שנגדו. כנראה, שזו עוד החתמה נהדרת של מחלקת הסקאוט של הפועל תל אביב.

והאחרון שנדבר עליו זה דניאל דאפה, למען האמת, לחוסר היכולת שלו לכבוש כבר התרגלתי, אבל לא זה מה שהטריד אותי במשחק שלו אתמול, הרבה יותר הטריד אותי איך שהוא מתחבר לכדור, רץ ללחץ ומנסה להתיש את שחקני באר שבע, הוא לא עושה את מספיק טוב אם בכלל, הכדורים והשחקנים פשוט עוברים לידו ולא זוכים לתגובה, משהו לא מחובר אצל הבחור הצעיר הזה עדיין, משהו בראש או ברגליים, לא ממש הצלחתי לשים את האצבע איפה הוא נכשל אבל כרגע הפועל תל אביב צריכה לדאוג למחליף ראוי אם היא רוצה להיות פקטור ממשי בפלייאוף העליון.

אז, עוד שישה ימים, הפועל תל אביב תעלה לדרבי, עם אנרגיה מתחדשת אל מול מכבי שנמצאת בשקיעה מתמדת, האם זה ערובה לניצחון אחרי 12 שנה, ברור שלא, הפועל לא יכולה לסמוך רק על כדורגל או מגמות, היא צריכה להאמין, בכל לבה, שאת הדרבי הזה היא יכולה לנצח.

כי אתמול הוכיחו לנו, אליניב ברדה והחבורה שסביבו שיש תקווה אמיתית לאחריתך.



קרדיט להפועל תל אביב על התמונה בכותרת.

אם אתם אוהבים את התוכן ורוצים לתמוך בהמשך היצירה והעשייה לטובת קהילת אוהדי הפועל תל אביב, ניתן לקנות לי בירה - כאן בקישור - buymeacoffee.com/azran \
זה עוזר לי מאוד להמשיך ולייצר את התוכן הזה עבורכם, לשפר ולהגדיל את הקהילה.

יאללה הפועל!
